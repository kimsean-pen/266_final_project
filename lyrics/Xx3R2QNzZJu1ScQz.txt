Jag väcks mitt på natten
av en magsäck lika tom som min själ
drar ned handen i min överfyllda askkopp
och letar förgäves efter en rökbar fimp
innan jag råkar dra ned skiten från bordet
askan klibbar snabbt fast i den gamla ölen
utspilld på golvet bredvid madrassen
ett par polisbilar kör förbi i full fart
ljudet av deras stressande sirener
gnager sig fast i mitt huvud
jag försöker ignorera tankarna
på att det är mig de letar efter
jag har sovit med kläderna på igen
och i fickan hittar jag några tabletter
mörkret och bakfyllan gör det omöjligt
att se vad det är för skit
obrydd sväljer jag ned alltsammans
med resterna från en avslagen öl
drar fingrarna genom mitt flottiga hår
och tänker att vad skulle det göra för skillnad
om jag aldrig vaknar igen