W chorym ciele chory duch, w gabinecie odnowy
Toczy walkę dzień po dniu, by stał się cud
Sprzymierzeńca znalazł już, w kwasie hialuronowym
Ma nadzieję biedny duch, że do szczęścia to klucz

Nad młodością trzymam władzę
Sprytnie z czasem w chowanego sobie gram
Co się zmarszczy, to wygładzę
Z rekonstrukcją sobie radzę

Mówi się o rybie, że psuć się zaczyna od głowy
Znów dokarmić ciało chcę podstępy mózg
Byleby nie znalazł się wśród figur woskowych
Bo ucieknie z niego treść chociaż ciało bez bruzd

Nad młodością trzymam władzę
Sprytnie z czasem w chowanego sobie gram
Co się zmarszczy, to wygładzę
Z rekonstrukcją sobie radzę

Podnieść na duchu muszę ducha
Co Bogu ducha winien uduchowiony duch
Bo wciąż na ducha jest posucha
Niech z duchem czasu wygra uśpiony w głębi wróg
Podnieść na duchu muszę ducha
Co Bogu ducha winien uduchowiony duch
Bo wciąż na ducha jest posucha
Niech z duchem czasu wygra uśpiony w głębi wróg