Midsommer

Natten er træl til dagslysets drot
Og skyggerne er trællen tro,
Natten er træl til daglysets drot,
Hør, her synger vi i skyggefavnens ro.

Mærk nu tiden for solhvervets komme,
Dagen, der spås i rimstavs-hak,
De lyse nætter er snart omme,
Når solens magt bliver holdt i skak.
Tiden er inde, timen kommer,
Når klogkoners kunster forstærkes,
Solen tindrer, det er midsommer,
Når nattens kolde mulm ej mærkes.

Natten er træl til dagslysets drot
Og skyggerne er trællen tro,
Natten er træl til daglysets drot,
Hør, her synger vi i skyggefavnens ro.

Sommers sejr er vinters død.
De mødes igen i evig krig,
Solen med sin varme glød,
Fra i morgen må atter vige.
Tiden er inde; kom mine brødre,
Kom, se lysets sejrsgang,
Kom nu søstre, fædre og mødre,
Syng med os midsommers sang!

Mørke, deri ligger sorgen,
Mørke, harmens halve døgn,
Mørke, er ondskabs borgen,
Mørke, hjem til tyve og løgn.

Skumring, hvor dagen ender,
Skumring, er nattens skel,
Skumring, hvor lyset vender,
Skumring, den evige kvæld.

Skygge, på halvvejen dvæler,
Skygge, du er lysets bøde,
Skygge, kvældens glød du stjæler!
Skygge, du er lys lagt øde!

Flammer, op mod himlen vrider,
Flammer, som en sol i mulmet,
Flammer, det onde i svider,
Flammer, nu er angsten dulmet.

Oppe på højen, på bakkens top,
Bygger vi bavnen så lyset rækker vidt,
Kom med jeres grene, stabl dem op,
Blusset befrier os for trolddoms mareridt.
Kom med en glød og tænd op i blåret,
Pust nu til ilden, pust med liv og sjæl!
Midsommers trolddom i natten midt på året,
Denne nat er grum, denne nat er fæl.

Kom fyld jeres skåle, fyld natten med jeres latter,
Kom, drik en skål, fyld natten med jeres skrål,
Kom, sæt jer i lyset før mørket kommer atter,
Og glædens høje råb bliver til kvalens vrål!